---
title: Veterán
contentType: poetry
---

<section>

My hudbu slýchali, jež přehlušila stony  
a vraceli se tupí od Verony,  
            již chladí Adiže,  
neb cena žití tehdáž byla nízká,  
zřel, kdo měl oči, na smrt svoji z blízka,  
            jak možno nejblíže.

</section>

<section>

A větrem od Alp, váním z mořské strany,  
vlál proměnlivě prapor nadýmaný,  
            jak hračka sil  
a orel černý, krutou kloně hlavu,  
byl očím našim vydán za potravu,  
            však kleslý byl.

</section>

<section>

Tak táhli jsme. Kol na všem dal se čísti  
znak ukrývané msty a nenávisti,  
            jež doutná po leta…  
Dnes staří jsme. Svět horší je, než kdysi,  
kříž záslužný už na skeletu visí.  
            Smrt budiž prokleta!!

</section>
