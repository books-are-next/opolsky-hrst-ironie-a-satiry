---
contentType: prose
---

<section>

Volební reformě

Féerie se velká v domě tají,  
kusé zprávy na ven pronikají,  
            věští hec,  
konec postům, chabé mravní psotě!  
Objeví se s dlouhým nožem v botě  
            všeněmec.

</section>

<section>

Každý talent uplatní se tady,  
respektován bude ze zásady  
            každý směr,  
vezme na se — všecky žerty stranou! —  
vstupní roli pro bas pivní psanou  
            Schönerer.

</section>

<section>

Sólo pro bas. Doprovodí bubny.  
Tento part má nad obyčej chlubný  
            prudký spád,  
udrží se nejdýl ze všech svěží,  
v dobrém pivě mocná síla leží  
            častokrát.

</section>

<section>

V introitu zobrazí se živě  
bouře, jež se po německé nivě  
            roznáší,  
aby vznikl cele dojem chmurný,  
rozmlátí se hlasovací urny  
            na kaši.

</section>

<section>

Jiné frakce? Všecky budou činny,  
zúčastní se skvělé kočičiny  
            ti i ti.  
Mrtvé dítě porodila vláda,  
žádný z pánů, jak je měla ráda,  
            necítí.

</section>

<section>

Mrtvé dítě. Trapnou zkoušku viny  
čas od času pánbůh do rodiny  
            sesílá.  
Běda chvíli, která v mysli tkví mi,  
když jsem tajně s hejsky lecjakými  
            zhřešila!

</section>

<section>

> _1906_

</section>
