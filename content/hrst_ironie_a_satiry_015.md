---
title: Vojevůdce
contentType: poetry
---

<section>

Je to pro tu smutnou dráhu náklad jistě pestrý:  
vojsko, čuby, inženýři, milosrdné sestry,

</section>

<section>

ikony a v jejich nitru ostatkové svatí…  
Všecko hodlá podle stavu za Rus bojovati.

</section>

<section>

Vojsko, čuby, inženýři, popi vodkou tupí,  
s jedinými svého druhu naběhlými trupy.

</section>

<section>

Kapely a kotly, děla, prapory a miny,  
naplněné ke cti boží smradlavými plyny.

</section>

<section>

Koně, voli znečistění, teskný kádr pluků,  
vše chce k dílu přiložiti nohu nebo ruku.

</section>

<section>

Popi, voli, vojsko, děla v jednom poutu pevném.  
Ještě žije stará pýcha jako pode Plevnem.

</section>

<section>

Ještě žije, jako žila, srdce v prsou pálí,  
máme ještě od té doby zaschlé generály,

</section>

<section>

myté krví moslemínskou, naložené v soli,  
s nimiž můžem v pravou chvíli objevit se v poli,

</section>

<section>

injektovat vojsku hrdost: „Pozor! pravá, levá.  
Já byl kdysi pobočníkem otce Skobeleva,

</section>

<section>

súčastněný, ponořený v každou jeho dumu,  
já jsem z našich komandantů nejspíš při rozumu,

</section>

<section>

já jediný mohu znáti, jak se ta věc dělá…“  
Vojsko, čuby, inženýři, popi, koně, děla…

</section>
