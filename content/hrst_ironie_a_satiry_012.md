---
contentType: prose
---

<section>

1848

Jsem ovšem mlád, jen vím to z knih,  
čím byl nám Bach a Metternich  
            pro historii dneška,  
a ještě ke mně doniká  
i bolest dnů těch veliká,  
            jich atmosféra těžká.

</section>

<section>

Ten režim břitký, nepravý  
však pomohl nám ku zdraví,  
            jak v Hellmuthu se dočtem,  
neb v důsledku i příčina,  
že lepší fáse počíná  
            vždy trapným letopočtem.

</section>

<section>

Jsem ovšem mlád a zřím-li snad  
mdlý nyní obrys barikád,  
            tím vinno asi čtení  
a stará vášeň veškerá,  
jak na hladině jezera  
            jen chabé zrcadlení.

</section>

<section>

Mdlý odraz všeho nejistý,  
zřím táhnout v plucích gardisty  
            při vření bubnů sporém,  
zbraň chladně kmitá všeliká  
a nahé srdce dotýká  
            se těchto uniforem.

</section>

<section>

Mí otcové, mí dědové,  
po první frási jalové  
            jste vytrhnuli směle,  
mně dosud nejdou do hlavy  
ty kalné vaše představy  
            o zvycích nepřítele.

</section>

<section>

Já nejsem cynik, nikoli,  
však odmítám jen s nevolí  
            se kořit malým věcem  
a dráždí mne dnes pohříchu  
do údivu i do smíchu  
            váš poměr s Windischgrätzem.

</section>

<section>

Je mrtev otec, mrtev děd,  
co zemřelo, hrob nedá zpět,  
            smrt práva svého bdělá.  
Jsem soucitem k svým slovům štván  
a cítím v prsou hukot ran,  
            jak na Hradčanech děla.

</section>
