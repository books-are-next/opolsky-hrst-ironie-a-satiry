---
contentType: prose
---

<section>

Posvícení

Sám nevím už, zda pravdou je, či není,  
co odbarvila léta rozumná,  
kdys dávno bylo u nás posvícení  
a já svou holku ved’ jsem za humna.

</section>

<section>

Byl podzim teplý. Sklízela se řepa,  
i v jabloních rok zřel se bohatý,  
mně vtírala se připomínka slepá  
na bytosti, jež budou počaty.

</section>

<section>

Noc bezlunná, jen od hospody kdesi  
hlas fagotu se třepal veselý,  
my dotknutím svá muka řekli jsme si  
a srdce svá jsme tlouci slyšeli.

</section>

<section>

A cítili jsme plachost chůze svojí  
i temný žár dvou promluvených vět,  
mdlý polibek rtů více neukojí  
a dvojí duše hrozí sešílet.

</section>

<section>

Po polích šli jsme mimo černou sochu,  
snad nejsvětější pannu Marii,  
až do lesa a báli jsme se trochu  
té tišiny, jež sílu zabíjí.

</section>

<section>

Jak zlosyn chvěl jsem se a zamlknul jsem zcela  
a ona klesla na mech — čekala.  
Krev ze všech žil mi vytrysknula vřelá  
a po těle mi, zdá se, stékala.

</section>

<section>

Tu les byl pust. Jen zatemnil se kolem,  
by hloubí svou skryl její nahotu…  
A svatá socha do tmy zřela kolem  
a shasínala píseň fagotu.

</section>
