---
contentType: prose
---

<section>

Tělo ženy

_Prospekt_

Přichystal dnes veřejnosti dům můj dobře známý  
ostré nervní překvapení pro pány i dámy.  
Ethika i smysl mravní netušeně získá,  
vyjasní se nad to ještě sporná stanoviska.  
Budem vidět, jak jde karta. Kdo se věci straní.  
Tady bydlí lidé praví. Tady puritáni!  
Nastane tím v pojímání lidských styků změna,  
mužný člověk nad nahotou už se nečervená,  
s rozvahou, ba zúmyslně zraku svému svolí,  
utkvět cudně na modelkách z průmyslové školy,  
připravit si umělecky silné, plné chvíle,  
bez předsudků, zalhávání, zkrátka bez košile!  
Odnáší si na dně duše dojem čistý, zdravý,  
jakoby byl vlivem díla zcela bez pohlaví.  
Nevyvolá tento dojem špínu kluzkých žertů,  
působí jak obvaz chladný v mládí na pubertu.  
Dílo budí, obnovuje čiré touhy snící  
u viveurů postižených vleklou pakostnicí,  
snímá clonku oplzlosti s kalných jejich očí,  
počistí je zaručeně… Praha, Bedřich Kočí.

</section>
