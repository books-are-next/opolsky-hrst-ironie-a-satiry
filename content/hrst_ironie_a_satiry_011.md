---
contentType: prose
---

<section>

Nová hesla

Jsou hesla nová, sytě znící  
do vašich snů, můj příteli,  
dnes vrátili se poustevníci  
a propagují veselí.

</section>

<section>

Pryč s ilusemi, jež nás sají,  
že chřadnem volně na nervy,  
dnes noví lidé požívají  
ze lvího masa konservy, –

</section>

<section>

ne kořínky, med lesní včely  
— ten systém život zasmuší —   
a jako závoj ztrouchnivělý  
se těžce věsí na duši.

</section>

<section>

Ne vodu skal — v té zdroj je bolu  
a nedá oheň našim snům —  
nad černé mlhy alkoholu  
my pronikáme k nebesům.

</section>

<section>

A žena! Kdys jen fantom schvělý…  
Čím byla dříve? Čím jest teď?  
Na dotaz ten se u postelí  
nám dává žhavá odpověď.

</section>

<section>

Nechť sejde, praví hesla smělá,  
kde který slaboch znavený,  
neb život chce být vyžit zcela,  
jak citron šťávy zbavený.

</section>

<section>

Jak státi k heslům? Povězte mi!  
Jak zhřáti prsa ustydlá?  
Jsou lidé živí, mrtví v zemi  
a pak jsou ještě — strašidla.

</section>
