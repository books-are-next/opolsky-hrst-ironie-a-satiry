---
title: Oloupená rodička
contentType: poetry
---

<section>

Co podemílá kořeny, cit deistický, vrozený,  
            co víru naši ničí?  
Tu odpověď je prostičká. Že sama boží rodička  
            se chvět má před lupiči.  
Kdo v dnešních časech nucen žít a zachoval si právní cit  
            i praktičnosti špetku,  
ten nejlépe ví, co to je, ten nejspíše ví, co to je,  
            být přes noc bez majetku.  
Toť přímé spění ve zkázu, krást s milostného obrazu  
            a přec jsou lotři tací!  
V těch lidské srdce nebije, ti za perlové colier  
            jí vrazí imitaci.  
A čelenku a prsteny a řetěz divem svěcený  
            jí prostě sejmou s plecí,  
vše lotr taký vykoná a nejsvětější Madonna  
            má jablonecké věci.  
Duch lidu trpí nevinně a v hluchém přítmí svatyně  
            on škodu cítí spolu.  
Nuž žádný div se nestane? Co zbývá, drazí křesťané?  
            jen volat o patrolu!

</section>
