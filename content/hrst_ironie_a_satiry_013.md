---
contentType: prose
---

<section>

Degradace

Trudná zpráva kormutlivá  
prošla listy denní,  
že jest svatý otec Pius  
vydal prohlášení,  
z jehož znění závažného  
lidem vidno tu je,  
proč se počet svatých, světic  
rázně omezuje.  
Neboť, soudí v argumentech  
smutná tato bula —  
mnohá pleva mezi světci  
se nám vyskytnula,  
povýšená na svůj prestiž  
čistě jenom z bludu,  
a teď v pravém slova smyslu  
jen je pro ostudu.  
Usuď — lide, je-li názor  
nestranný, či stranný,  
vzata byla v pochybnosti  
svatost jedné panny.  
Nač bych tajil věc, jež může  
v bule býti čtena,  
je to květ všech rajských květů,  
svatá Filoména.  
Padla, padla přebohužel  
slova tato klatá,  
že ta ženská vůbec není  
ani žádná svatá!  
Že sám papa v zlatém Římě  
pro gaudium smíšků  
odnímá jí z moci práva  
živnostenskou knížku,  
neboť prý by znamenala  
po rozumu čistém  
velké mravní otřesení  
pro avanční systém.  
Proč a zač, já věru nevím,  
netvrdím nic více,  
nežli co je rozhodnuto  
v této encyklice.  
Suďme sami, je ten názor  
nestranný či stranný?  
Čekají nás, pane bože,  
horší ještě rány!  
Vždycky halil národ český  
závoj víry vonný,  
drželi jsme jak se patří  
v zemi na patrony.  
Na Václava ovšem nejvíc,  
na Vojtěcha taky,  
jen kult Jana z Nepomuku  
býval všelijaký.  
Při něm se tu v Čechách ovšem  
na to ohled béře,  
že není tak, jak ti druzí,  
zhola bez soupeře.  
Vždy jsme byli pamětlivi  
jejich dobrých prací,  
ku příkladu zavádění  
blahých kongregací.  
A tak dále… Kdož by vyčet  
rejstřík svatých skutků,  
který při jich jmenování  
vzat byl za pohnutku.  
Každý Čech už od zrození  
duchem jich byl ovát  
a teď se má jejich svatost  
znovu revidovat.  
Jestli — tento, vskutku byli,  
čím se býti vidí,  
vůbec všechna akta zpátky!  
Jací jsou ti lidi?  
Tenhle skandál každé srdce  
krutým šípem raní,  
cožpak stojí český svatý  
ve při bez zastání?  
Odjakživa bez ochrany  
jdeme na své pouti!?  
Lide český, mnohověrný,  
nedej zahynouti!

</section>
