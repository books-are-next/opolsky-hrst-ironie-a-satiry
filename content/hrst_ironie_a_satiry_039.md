---
title: Balada
contentType: poetry
---

<section>

Hrad Uhúberg jak v mysli mojí pne se,  
ač nechci začít řeč svou frásemi —  
co pouhý fantom vztyčoval se v lese,  
víc v povětří, než tady na zemi.

</section>

<section>

Byl stavěn věru nezborně a pevně —  
však v této věci neměl rivala —  
a sláva věků uvnitřku i zevně  
se pyšným okem na vás dívala.

</section>

<section>

Nuž, jaký div, když ze zlovůle smělé  
hrot jeho věže trhal nebesa,  
hrad Uhúberg, jenž neměl nepřítele,  
se bokem jenom hroužil do lesa.

</section>

<section>

Mít hrad i věž a nemít pro ni vězně,  
jak povzdech jeho do tmy zapadá,  
a neumírat touhou po princezně,  
to nebyla by žádná balada.

</section>

<section>

A proto já, jenž chápu touhu žravou,  
též nevzepru se staré tradici,  
zřím princeznu se zlatovlasou hlavou  
a chorou duši v těle mající.

</section>

<section>

Jak mládí svoje na samotách mešká,  
jsouc spalována žízní života,  
jak jedna jenom z včerejška i dneška  
se prýští pro ni hořká jistota:

</section>

<section>

Že nedosní, že nedotouží po něm  
a rozplyne se, nyjíc, v étheru,  
on nepřitrhne s bílým, krásným koněm  
ku mostům hradním jednou k večeru.

</section>

<section>

Tou princeznou, jak domýšlím se shora,  
má balada by hrozně zvážněla.  
Však tolik touhy na jednoho tvora!?  
A vyšší dívčí že by neměla?

</section>
