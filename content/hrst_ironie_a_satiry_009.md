---
title: Revoluční
contentType: poetry
---

<section>

Hodina přišla, odbila,  
potřeba rukou u díla  
zbraňuje plýtvat slovy,  
vyšli jsme blíž i do dáli,  
muže jsme u vás hledali,  
nalezli Oblomovy.

</section>

<section>

Vsak záře luhy zatopí  
i rozžehne půl Evropy  
a vzkypí moře celé!  
Nežli se bouře přižene,  
ve jménu věci vznesené,  
vylezte z pod postele!

</section>

<section>

Vstávejte, trubci, bouře je,  
třesou se prahy, veřeje,  
klenutí v domě starém,  
řítí se systém vyžilý,  
ať žije krev a násilí,  
petardy pod kočárem!

</section>

<section>

Přátelé, v žití poprvé  
potopte ruce do krve,  
z temna se hromy valí,  
nastala lázeň přesvatá,  
polibte ženy, robata,  
upusťte od kořaly!

</section>
