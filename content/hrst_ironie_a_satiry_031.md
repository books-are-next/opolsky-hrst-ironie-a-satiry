---
title: Byl jednou jeden…
contentType: poetry
---

<section>

Byl jednou jeden mocný král, jak vetchá báje svědčí,  
živ za devíti horami a svedl mnoho řečí  
a z moře, hor kol říše té byl mocný věnec uvit,  
však vzdor tomu ho celý svět moh’ slyšet pořád mluvit.  
Tak za všech dob v tom království se držel pokoj svatý,  
neb lid byl mravně nezkažen a neznal demokraty,  
i právní jeho představy ty byly tolik chudy,  
že by to v našich poměrech snad nešlo bez ostudy.  
Vždyť prosím: lze si představit, by národ třeba skrovný  
se mohl dobře obejít bez voleb do sněmovny?  
A vůbec, že by národ ten, jak jiní mají v zvyku,  
tam nepěstoval jaktěživ pražádnou politiku?  
Lze míti za to, že by lid, jenž spokojen je sice,  
se tvářil naivně udiven při slově konstituce?  
Lid nebyl z těch, v jichž útrobách jen nepokoje kvasí  
a klíčí chmurné revolty a pobuřlivé hlasy.  
To lid byl věrný, žijící ve prvotním svém stavu,  
jenž nikdy státním zřízením si nepolámal hlavu,  
jen sil a klidil, množil rod a nosil dávky, daně  
a vladař držel občas řeč, však neděkoval za ně!  
Měl poměr jejich vzájemný své primitivní vnady  
a nikdy se už neuzří, co bylo zříti tady.  
Tam za devíti vodami, jak vetchá báje svědčí,  
moh vladař před svým národem kdy chtěl jen, vésti řeči,  
neb mohl s lidem nakládat jak statkem svým a zbožím  
a podle báje zvetšelé byl instrumentem božím.

</section>
