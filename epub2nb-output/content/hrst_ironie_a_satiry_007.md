---
title: "Cesta k\_lásce"
contentType: poetry
---

<section>

Je zřejmo už, že nejdem zpátky. Rostem.  
A budem růsti, díky okolnostem,  
            dnes ještě více!  
Snad ve vědách, jež v brány temnot bijí?  
Či v umění, jež hloubí? V poesii?  
            Ne, v kosmetice!

</section>

<section>

Neb žádná věda exaktnější není  
a mluví-li se dále o umění —  
            má ono hloubky?  
Však my chcem zbavit societu tíhy:  
má slečna dcera v obličeji pihy  
            anebo chloupky?

</section>

<section>

Ta celá věc je bez odporu něčím,  
jak dobře chápem nad obyčej větším,  
            nad běžný povyk.  
Pleť třeme krémem, se zárukou zmládla  
i stará panna kyselá a svadlá  
            tak jako šťovík.

</section>

<section>

Jsou odbory, kde působnost se mění,  
tu lysé lebky dojdou zalesnění  
            jak hluchá pole,  
zde pasta jakás, produkt prostý jedu,  
šíj koketní všem vrátí ku posledu,  
            kdo měli vole.

</section>

<section>

Však diskretně se, duše moje drahá,  
též přírodě dnes v díle napomáhá  
            i slouží v taji  
a účinek je jistý jako stálý,  
že ženy, jež už dávno nepoutaly,  
            zas ňadra mají.

</section>

<section>

Nic nikdo neví, žádný nemá tuchy,  
neb přípravek je příliš jednoduchý,  
            ba prostě hravý.  
Však jak se zjasní poměr muže k ženě,  
jenž odvracel se mdle a unaveně,  
            to nejde z hlavy!

</section>

<section>

A to je cesta, kterou půjdem výše,  
neb kosmetika pracuje tak tiše,  
            tak skrytě zcela,  
je schopna vývoje, je svěží, mladá  
a společnost už horečně si žádá,  
            by ozdravěla.

</section>
