---
title: "Modlitba v\_pensionátu"
contentType: poetry
---

<section>

Já plála smyslně a záhadně jsem vřela,  
jak v máji měsíci, než jabloň vykvete,  
však nikdo nepřišel, by přál si mého těla  
a shasil touhu mou, být matkou dítěte.

</section>

<section>

O, zraky cizinců, jež nevrhly se na mne,  
než v máji měsíci se jabloň obalí,  
o, hvězdy vzdálené v tmách rozkoše mé klamné,  
jste chladně přespříliš se na mne dívaly!

</section>

<section>

Já plála záhadně, jak míza v stromu plane,  
než v máji měsíci dá jabloňový květ…  
Jsem děvka tvá, jsem děvka tvá, o pane,  
a život, smrt chci obé přetrpět!

</section>
