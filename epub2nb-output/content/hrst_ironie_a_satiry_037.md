---
title: Maršálské jubileum
contentType: poetry
---

<section>

Má každá rasa svoje znaky,  
— my Čechové je máme taky —  
jichž na věky se nezhostí,  
v nás Češích je a vždycky byla  
jen úcta pevně vkořenilá  
ku milostivé vrchnosti.

</section>

<section>

Neb bez vrchnosti býti živi?  
To byl by život kormutlivý,  
nač žíti ho pak, věru nač?  
My srdcem ještě žijem v čase,  
kdy nad zády nám vznášela se  
jen mušketa a karabáč.

</section>

<section>

Ach, jaká leta! Skoro snivě  
se tratí v dálné perspektivě,  
když člověk nazpět pohledí…  
Zde není dosti stuh a kvítí!  
Ať Jasnost stále živě cítí  
svůj poměr pána k čeledi!

</section>
