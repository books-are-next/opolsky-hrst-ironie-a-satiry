---
contentType: prose
---

<section>

Hospodářství

Tak smutno v zemi. Po krajích se stmívá,  
je nevybrána zemská dávka z piva,  
            to věští hlad.  
O bože otců, pomoz synům v nouzi!  
Když každý šenkýř násilí se vzpouzí,  
            jak vybírat?

</section>

<section>

Dnes v hořkosti si vzpomínáme na dny,  
kdy scházely se groše do pokladny,  
            neb národ pil.  
A zemský důchod nález těšil chytrý,  
že kulturu lze měřit na půllitry  
            i vývoj sil.

</section>

<section>

Však ten čas minul. Věc doznala změny,  
ty peníze jsou všecky utraceny  
            i zkvétá dluh,  
ač národ tytéž psychické má rysy  
a pije více, nežli píval kdysi,  
            proč, suď to bůh!

</section>

<section>

Tak smutno v zemi. Po krajích se stmívá,  
je nevybrána zemská dávka z piva,  
            nám vlhne zrak  
a kultura, ta, běda, třikrát běda!  
se na půllitry přec jen měřit nedá  
            už nikterak.

</section>

<section>

Nuž, jaká tedy budoucnost nám kyne?  
Lid pije dál a on též nezahyne.  
            Však pokladna?!  
Tak pravíme a hlasy se nám chvějí.  
Jest jakás naděj na sanaci její?  
            Ne, pražádná!

</section>

<section>

Však přece něco mozkem zprahlým kmitá  
a myšlenka, dost zprvu neurčitá,  
            už má svůj ráz:  
Že dávka z piva, jež nám jde tak k duhu,  
nás nepomůže vybaviti z dluhů  
            a spasit nás.

</section>

<section>

Že žádná újma nesmí stát se tělu,  
radš propustí se trochu učitelů  
            z jich tučných míst.  
I učitelky pomohou tu hravě,  
když obětují gáži ku nápravě,  
            tím jsem si jist.

</section>

<section>

Však čtěte dále návrh tento suchý!  
Též blázince jsou pro zlomené duchy,  
            kamž přišli žít.  
Je nutně třeba snížit náklad na ně  
a umenší se opět nečekaně  
            náš deficit.

</section>

<section>

A nemocnice zbytečné a školy  
jsou k poskytnutí úspor jakýchkoli  
            vždy vhodny dost,  
tu máme pravý ku přejití můstek,  
když zbavíme se hloupých citlivůstek,  
            toť povinnost!

</section>

<section>

Tak smutno v kraji. Dokola se stmívá,  
je nevybrána zemská dávka z piva…  
            Nač vzdychati?  
Vždyť šílení, již sténají v své cele,  
a propuštění náhle učitelé  
            to zaplatí!

</section>
