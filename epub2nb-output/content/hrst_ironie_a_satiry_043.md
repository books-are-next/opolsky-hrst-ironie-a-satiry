---
contentType: prose
---

<section>

Ku konci života

Rok po roce mne míjí. Hořknu žitím,  
jak vždycky dřív, hlad nezkojený cítím  
            po nových snech.  
A ony nejdou. Navštěvují jiné.  
Strom vnitř i zevně červiví a hyne  
            a vzrůstá mech.

</section>

<section>

Než, konečně, toť zákon, třeba krutý,  
že loutky musí býti odkopnuty  
            kus cesty dál,  
když uvadne a odvahy se sprostí  
a naplní své srdce senilností  
            pan principál.

</section>

<section>

Však minulost jich umělecky skvělá,  
když vášeň lila ve dřevěná těla  
            svou krev a třpyt?  
I ona má být pokořena nouzí  
a osud její účast neprobouzí,  
            ni útlocit?

</section>

<section>

Svůj celý věk jsem prožil, v srdci maje  
kus toho hrozného a neznámého taje,  
            jenž ukryt jest  
ve věcech mrtvých, nemajících těla,  
jímž krev by teplá proudila a vřela  
            a jeho gest.

</section>

<section>

Sbor věcí mrtvých: loutky, sochy, stromy  
své měly těžké, temné podvědomí,  
            své úsilí  
a ty mou duši cestou hluku prostou,  
kde prostory a prázdnoty jen rostou,  
            pak vodily…

</section>

<section>

Však cit můj zkoral. Vůně věcí svadla  
i zamčeny jsou vchody do divadla,  
            kde já jsem hrál.  
Dům pustne valem. Trochu úzko je mi  
a tady leží obličejem k zemi  
            můj personál.

</section>

<section>

Ni hlásku v domě. Ani očí snících.  
Prach přejemný se stele po lavicích.  
            Nic nebolí.  
Smrt jenom sama, aplaus její mrazí,  
však nikdo jiný z hnusu nepřichází  
            zřít mrtvoly…

</section>
