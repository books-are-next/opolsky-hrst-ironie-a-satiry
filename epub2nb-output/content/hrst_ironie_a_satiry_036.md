---
title: Nové království
contentType: poetry
---

<section>

Zjeví se nám Černá Hora ve vyšší teď nádheře,  
vyšší vlny dmout se musí na Skaderském jezeře,  
výše budou strmět hory, větší rány z pistolí,  
zavedou se všeobecně vyšší třídní tituly,  
ujme se chov větších mezků, vetší kozy, slepice,  
každý bude od zrození míti větší ambice.  
Vyšší názor politický, dějinný a světový  
v každé hlavě zatemnělé světlo zase obnoví…  
Čím se stanou tyto divy? Kdo to všecko učiní?  
Tážete se příliš naivně. Královský dvůr v Cetynji!  
Starý junák bude králem. To jest jádro u věci,  
odloží jak obuv starou vetchý titul knížecí.  
Sivý sokol na své výspě zdržoval se půl sta let,  
jistý pocit zneuznání jeho nitro jaksi hnět.  
Ale dnes po půl stu roků vysoko se povznese,  
k čemuž jest mu udělena z Itálie koncese.  
Plesej, lide loyalní, všichni bratří Slované,  
na které se špetka slávy taky z toho dostane!

</section>
