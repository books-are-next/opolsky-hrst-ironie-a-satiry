---
title: Srbsko
contentType: poetry
---

<section>

Oči mé snad bezvědomky  
v knize se starými zlomky  
hořká místa volí,  
tatáž marnost jako kdysi  
dnes se do ovzduší mísí  
na Kosově poli.

</section>

<section>

Chmurná vůně srbské krve  
rozlévá se jako prve,  
na planinách zraje,  
Sáva jako oběť živá  
v nezhojeném žalu vplývá  
volně do Dunaje.

</section>

<section>

Drina, luzná lidu máti,  
která zřela umírati  
poddané i cary,  
úpí jako nástroj dlouze,  
propůjčuje lidské touze  
přídech dějin starý.

</section>

<section>

Lesy, hory, sirá země,  
kterou smutek šatí  
jemně v šerý závoj tenký,  
cítí, jak by v hrudi tkvěla  
od staletí zrezivělá  
ocel damascenky.

</section>
