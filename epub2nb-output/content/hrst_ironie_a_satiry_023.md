---
contentType: prose
---

<section>

Slečně

Mám v každý čas vždy pocit hrůzy jistý,  
když probírám se „Národními Listy“,  
            mne tkne se chlad,  
neb mezi řádky tanou známé rysy,  
to její srdce na prodej tu visí,  
            viz inserát.

</section>

<section>

Svou žhavou krev, jež hrozí trysknout z těla,  
sny opojné, jež za mladosti měla,  
            stud palčivý,  
i hříšnou sladkost, jež je dána ženě,  
vše nabízí se v licitační ceně,  
            mls pro čivy.

</section>

<section>

Své všecko dá. Svou nahotu, jež vadne  
na pouhé muže oslovení chladné,  
            vzplá na pokyn,  
čest otuplá se v koutku duše plazí,  
že možno ji jest zcela bez nesnází  
            dát do novin.

</section>
