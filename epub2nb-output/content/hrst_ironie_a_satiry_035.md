---
contentType: prose
---

<section>

Rozjímání

U nás je, chval bůh, všeho dost a žádná nouze není  
o možnost, býti veselým a míti vyražení.  
Kdo piješ rád, nu směle pij, co nevypil bys k stáru,  
vždyť beztak síla národní se prýští z pivovaru.  
Jen pivu za svou povahu jsme zavázáni k díkům,  
jeť ono v těžkých hodinách jak sladké narkotikum,  
a lidé žitím zrazení pod bílou jeho pěnou  
mír najdou — byť jen zdánlivý — a klnout zapomenou.  
A mravní z něho prospěchy? Ty nelze hradit vodou,  
neb vezdy génij národa se vznáší nad hospodou,  
kde různí lidé věhlasní svou trudnou žízeň hasí  
pro blaho, rozkvět, velikost a pro budoucnost rasy.  
U nás je, chval bůh, všeho dost, až začasté se věru  
nás rozpačitost zmocňuje a těžkost u výběru.  
Hle, ženy! Kdo by netoužil, jsa mužem, míti ženy,  
v nichž smysl toho života jest jaksi obsažený!  
Mít ženy vždycky žádoucí ve věrnosti i zradě,  
jest naplněním života po pivě v druhé řadě.  
A cokoliv už bylo knih kdy napsáno a čteno,  
na všech, co signum původu, je sladké ženy jméno,  
a proto ty, kdo piješ rád a poměry znáš zdejší,  
si můžeš dopřát požitek o ženu složitější.  
Neb ke všem možným potřebám jsme přihlíželi zpředu,  
na potaz vzavše kulturu i dějiny a vědu.  
Pln pivních par, pln tužeb, muk, jež vzpínají se k ženě,  
tu najdeš lásky surogát tak skryte, utajeně,  
beze všech mravních závazků, jež z této věci činí  
kus sociální úlevy a pravé dobrodiní:  
za základ taxa jednotná a poskytne se ženství.  
Nuž vzhůru, pivem napiti, přes lidské důstojenství!  
U nás je, chval bůh, všeho dost, však třeba za to míti,  
že pití, láska placená as málo ducha sytí.  
Duch rovněž chce být nasycen, jak naše tělo žádá,  
a to je v naších poměrech dost nepřístojná vada,  
tu velká mravní pochybnost nám v slovech stoupá na rty.  
Budem v té věci bezmocní? Ne, ještě máme karty!  
Hra v karty, kterou sílí duch, je mocná vzpruha žití,  
a člověk velkost morální v tom krátkém boji cítí,  
jak v zápolení s osudem své trumfy na stůl metá,  
proti nimž sláb je celý svět a věci toho světa.  
A v chvíli té se v základech sám vesmír může kácet,  
však člověk zmohl osud svůj a táhnul… jednadvacet…  
U nás je, chval bůh, všeho dost, jak podotýkám znova,  
a proto lze číst s úsměvem ta hořká moje slova,  
neb kdož ví, jakým způsobem já v soukromí svém žiji,  
a slova jsou jen tištěná a skutků nezabíjí.

</section>
