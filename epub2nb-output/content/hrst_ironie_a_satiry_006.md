---
contentType: prose
---

<section>

Jeglič biskup

Tvá stará sláva, Paul de Cocku,  
zdaž vyvětrala během roků  
            jak sílice?  
Byls do dneška ctěn stejně vřele  
a braly tebe do postele  
            žen tisíce.

</section>

<section>

Však běda, teď! Kdo ctěn je spolu?  
Kdo okrad tvoji aureolu  
            o žár a třpyt?  
Kdo podryl tobě u dam půdu?  
Kdo umí celé peklo pudů  
            líp vydráždit?

</section>

<section>

O jaký žel! Jsi exkrál nyní,  
a král je ten, kdo více sviní,  
            on budiž živ!  
A není dam víc, milý synu,  
by braly si tě pod peřinu,  
            jak bylo dřív.

</section>

<section>

Dnes jedno jen je zcela jisto,  
že ztratil’s teplé svoje místo,  
            svůj vábný kout!  
Ach, ženy sladké, kruté ženy!  
Ty, starý autor v nocích čtený,  
            máš zahynout!

</section>

<section>

Žár chorobný plá v bílém lůžku,  
kde Jeglič schován pod podušku  
            jak černý had…  
Můj Paul de Cocku, buďme silni,  
duch se zvířaty nesesmilní,  
            ač ty jsi pad’!

</section>
